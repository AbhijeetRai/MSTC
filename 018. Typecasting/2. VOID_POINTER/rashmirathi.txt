Varshon tak van me ghum-ghum, 
Badha-Vighnon ko chum-chum, 
Sah dhup-gham, paani-patthar, 
Pandav aaye kuch aur nikhar. 
Saubhagya na sab din sota hai, 
Dekhein, aage kya hota hai. 

Maitri ki raah batane ko, 
Sabko sumarg par laane ko, 
Duryodhan ko samjhane ko, 
Bheeshan vidhvans bachane ko, 
Bhagwan Hastinapur aaye, 
Pandav ka sandesha laaye. 

Do nyay agar to aadha do, 
par, isme bhi yadi baadha ho, 
to de do keval paanch graam, 
rakho apni dharti tamam. 
Hum vahin khushi se khaayenge, 
Parijan par asi na uthaayenge! 

Duryodhan wah bhi de na saka, 
Aashish samaj ki le na saka, 
Ulte, Hari ko baandhane chala, 
Jo tha asadhya, saadhane chala. 
Jab nash manuj par chhata hai, 
Pahle vivek mar jaata hai. 

Hari ne bheeshan hunkar kia, 
Apna swaroop-vistar kiya, 
Dagmag-Dagmag diggaj dole, 
Bhagwan kupit hokar bole- 
"Janjeer badha kar saadh mujhe,
Haan, Haan Duryodhan! Baandh mujhe."

"Baandhane mujhe to aaya hai, 
Janjeer badi kya laaya hai?" 
Yadi mujhe baandhna chahe man, 
Pahle to baandh anant gagan. 
Sune ko saadh na sakta hai, 
Wah mujhe baandh kab sakta hai?